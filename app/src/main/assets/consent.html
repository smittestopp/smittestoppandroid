<html>

<head>
    <meta http-equiv="Content-Type" content="text/html; charset=utf-8" />
    <style type="text/css">
        body {
            color: #393C61;
        }
    </style>
</head>

<body>
    <h3>Nedlasting og bruk av Smittestopp</h3>

    <h3>Frivillig bruk</h3>
    <p>
        Det er frivillig å laste ned og å bruke Smittestopp. Det er også frivillig å ta med mobiltelefonen når man er
        utenfor
        hjemmet. Folkehelseinstituttets behandling av personopplysninger har hjemmel i forskrift om digital
        smittesporing og
        epidemikontroll i anledning utbrudd av covid-19.
    </p>

    <p>
        Under beskrives først hvordan tjenesten fungerer og deretter følger personvernerklæringen. Du må lese gjennom
        beskrivelsen og akseptere vilkårene for å kunne ta den i bruk. Akseptknapp finner du nederst. Hvis du ikke
        aktiverer
        Smittestopp, blir ingen personopplysninger samlet inn.
    </p>

    <p>
        Du kan når som helst slette dine innsamlede personopplysninger og slutte å bruke Smittestopp. Smittestopp har 16
        års
        aldersgrense.
    </p>

    <h3>Hvordan Smittestopp fungerer</h3>
    <p>
        Utbruddet av covid-19 er et alvorlig utbrudd av smittsom sykdom som kan få alvorlige helsekonsekvenser for mange
        mennesker. Sykdommen har gått over i en ny fase hvor vi ikke har klart å identifisere smittekjeden for alle som
        blir
        syke. Manuell smittesporing tar lang tid, er unøyaktig og krever store ressurser. Folkehelseinstituttet (FHI)
        har derfor
        utviklet appen Smittestopp.
    </p>

    <p>
        Smittestopp innebærer en automatisert og digital oppsporing av personer som smittede har vært i nær kontakt med
        (nærkontakter) gjennom GPS-posisjon og Bluetooth-nærhet, slik at nærkontaktene kan varsles og ta forholdsregler
        som både
        verner dem selv og andre. Appen muliggjør også måling av effekten av samfunnsmessige restriksjoner, slik at
        andre tiltak
        eventuelt kan forlenges, nedskaleres eller avsluttes. Nytten av Smittestopp øker jo flere som tar den i bruk.
    </p>

    <p>
        Smittestopp innebærer at det lagres data om brukernes bevegelsesmønster, og kontakt med andre mobiltelefoner som
        har
        lastet ned Smittestopp. Informasjonen lagres i maksimalt 30 dager. Kontakt registreres både ved bruk av GPS og
        Bluetooth. Det er ikke nødvendig at de som registreres kjenner hverandre.
    </p>

    <p>
        Smittstopp registrerer automatisk alle telefoner med nedlastet og aktivert Smittestopp-app, som er nær
        hverandre. Først
        når en av brukerne registreres som smittet, analyseres hvilke telefoner vedkommendes telefon har vært
        tilstrekkelig nær,
        lenge nok, til at det finnes smittefare.
    </p>

    <p>
        Ved lansering av Smittestopp, er kontakt nærmere enn 2 meter i mer enn 15 minutter i løpet av 24 timer, definert
        som
        nærkontakt med smittefare. Dersom dette endres, vil du få informasjon om dette.
    </p>

    <p>
        Når en person får en covid-19-prøve som er positiv, vil dette registreres hos FHI i det som kalles
        MSIS-databasen, jf.
        forskrift om meldingssystem for smittsomme sykdommer. Registreringen i MSIS-databasen skjer elektronisk og det
        er FHI
        som er dataansvarlig for innsamling og behandling av helseopplysninger i MSIS. MSIS-database inneholder
        11-sifret
        fødselsnummer og kan legge til mobiltelefonnummer til vedkommende som har avlagt positiv covid-19-prøve.
    </p>

    <p>
        Ved hjelp av fødselsnummer kan informasjon om smitte kobles til mobiltelefonnummeret til personer som har lastet
        ned
        appen. Mobiltelefonnummeret hentes fra det sentrale Kontakt- og reservasjonsregisteret. De som ikke har
        registrert
        mobiltelefonnummer der, vil ikke kunne få beskjed per SMS. Du kan oppdatere dine opplysninger i dette registeret
        på
        <a
            href="https://eid.difi.no/nb/oppdater-kontaktinformasjonen-din-kun-ett-sted">https://eid.difi.no/nb/oppdater-kontaktinformasjonen-din-kun-ett-sted</a>.
    </p>

    <p>
        Ved å følge, og lagre, bevegelsesmønster og hvilke andre mobiltelefoner som har vært i nærheten av
        mobiltelefonen til en
        som har blitt smittet siste to uker, kan nærkontaktene få melding om at de har vært i nærheten av en som er
        smittet og
        at de bør ta forholdsregler for å verne egen og andres helse.
    </p>

    <p>
        Et eksempel: Kari, Georg, Sheila og Per har alle lastet ned Smittestopp. Alle fire er friske. De omgås med
        ujevne
        mellomrom. Kari tester etter en stund positivt på covid-19. Idet dette registreres hos FHI, får Georg, Sheila og
        Per
        varsel om at de har vært i nærheten av en person som er smittet. De kan da passe på egen helse og gå i
        karantene. De får
        ikke vite når eller hvor dette skjedde. De får ikke vite at det er Kari som er den personen som er "kilden" til
        at de
        blir varslet, men det kan heller ikke utelukkes at de vil forstå at det er henne. De vil få vite hvilken dag de
        var i
        nærheten av en smittet, så de vet startdatoen for hvor lenge de skal være i karantene.
    </p>

    <p>
        Personopplysningene som samles inn vil ikke benyttes til å følge med på om enkeltpersoner overholder råd eller
        pålegg. Helseopplysninger eller lokasjonsdata kan ikke gjøres tilgjengelig for politi eller påtalemyndighet
        eller brukes i forsikringsøyemed eller av arbeidsgivere selv om du samtykker. Personopplysningene kan ikke
        utnyttes kommersielt.
    </p>

    <p>
        Smittestopp er en ny teknologisk løsning som FHI håper vil bidra til å gjøre konsekvensene av covid-19 mindre
        for den
        enkelte og for samfunnet. FHI kan ikke garantere at Smittestopp vil gi det ønskede resultat. FHI kan ikke under
        noen
        omstendighet holdes ansvarlig for tap av liv eller helse, fortjeneste, eller noe annet økonomisk tap som kan
        oppstå i
        forbindelse med bruk eller levering av Smittestopp, eller som følge av FHIs manglende leveranse av tjenesten.
    </p>

    <h2>Personvernerklæring</h2>
    <p>
        Etter du har lastet ned Smittestopp, vil FHI behandle personopplysninger om deg. Nedenfor finner du derfor
        informasjon
        om personopplysninger som samles inn, hvorfor vi gjør dette og dine rettigheter knyttet til behandlingen av
        personopplysningene.
    </p>

    <p>
        Behandlingsansvarlig for personopplysningene vi behandler er Folkehelseinstituttet (FHI) ved direktør Camilla
        Stoltenberg. Kontaktinformasjonen til FHI er Lovisenberggata 6 og 8, 0456 Oslo. Telefonnummer er 21 07 70 00.
        E-postadressen er <a href="mailto:folkehelseinstituttet@fhi.no">folkehelseinstituttet@fhi.no</a>.
    </p>

    <p>
        For spørsmål du måtte ha om FHIs behandling av dine personopplysninger, kan du også kontakte vårt
        personvernombud på
        <a href="mailto:personvernombud@fhi.no">personvernombud@fhi.no</a>.
    </p>

    <h3>1. Hvorfor samler vi inn personopplysninger og hvilken hjemmel som benyttes</h3>
    <p>
        Formålet med appen Smittestopp er å advare de som har vært i nærkontakt med smittede slik at de kan beskytte seg
        selv og
        å verne andre ved å gå i karantene.
    </p>

    <p>
        FHI har hjemmel for å samle inn og behandle personopplysningene i personvernforordningen artikkel 6 nr. 1
        bokstav e og
        artikkel 9 nr. 2 bokstav i) og i forskrift om digital smittesporing og epidemikontroll i anledning utbrudd av
        covid-19
        som er gitt med hjemmel i smittevernloven § 7-12. Personopplysningene vil kun bli benyttet for formål som
        angis i
        forskriften, nemlig rask oppsporing av og formidling av råd til personer som kan være smittet.
    </p>

    <p>
        Gjennom overvåkning av opplysninger på befolkningsnivå skal bruk av Smittestopp også gjøre det mulig
        enklere
        å følge smitteutbredelse og å vurdere effekten av smitteverntiltak. Mobiltelefonnummer og andre direkte
        personidentifiserende kjennetegn om brukerne vil ikke bli behandlet for dette formålet.
    </p>

    <p>
        Dine personopplysninger vil ikke bli benyttet til kontroll av den enkelte, som for eksempel å kontrollere om
        noen
        overholder § 5 i forskrift om karantene, isolasjon og forbud mot opphold på fritidseiendommer mv. i anledning
        utbrudd av
        covid-19.
    </p>

    <p>
        Helseopplysninger eller lokasjonsdata kan ikke gjøres tilgjengelig for politi eller påtalemyndighet eller brukes
        i
        forsikringsøyemed eller av arbeidsgivere. Personopplysningene kan ikke utnyttes kommersielt.
    </p>

    <p>
        FHI vil kunne anonymisere personopplysningene og bruke dem til forskningsformål. Slike anonyme sub-datasett vil
        kunne
        brukes til modellering av epidemien (prediksjoner). De kan også benyttes for å vurdere hvilken effekt politiske
        tiltak
        og pålegg, som for eksempel karantene og skolestenging, har på epidemien. Man vil for eksempel kunne lage en
        sosial
        distanserings-indikator for hver kommune. Slike data vil også bidra til å kunne forstå befolkningens
        bevegelsesmønster
        og hvordan folk møtes. Slik informasjon vil kunne brukes til å vurdere om det er spesielle områder,
        aldersgrupper eller
        aktiviteter som er mer utsatt for å genere smitte («hotspots»).
    </p>

    <h3>2. Utlevering av personopplysninger til andre</h3>
    <p>
        Personopplysningene dine vil behandles av FHI. Som hovedregel vil dine personopplysninger ikke behandles av
        mennesker,
        da dette er automatiserte prosesser. Likevel kan det oppstå behov for at autorisert personell kan gis tilgang
        til
        identifiserende opplysninger i registeret.. Det føres en logg over hvem som har slått opp på hvilke
        personopplysninger
        og når dette skjedde. Du kan få innsyn i denne loggen.
    </p>

    <p>
        Ved varsling av andre personer om at de har vært i nærheten av en smittet, vil ingen kjennetegn ved den smittede
        formidles. Nærkontaktene vil få vite hvilken dag kontakten skjedde (innenfor 24 timer), slik at tiden for
        karantene kan
        beregnes. I situasjoner der få har kontakt med andre, kan vi likevel ikke utelukke at noen av de varslede kan
        forstå
        hvem den smittede er. Vi kan derfor ikke utelukke at andre kan forstå at du er blitt smittet.
    </p>

    <p>
        FHI bruker databehandlere til å samle inn, lagre eller på annen måte behandle personopplysninger på våre vegne.
        Før
        varslingsløsningen tas i bruk nasjonalt, vil FHI validere den delen av løsningen sammen med noen få utvalgte
        kommuner.
        Dette gjøres for å kvalitetssikre at algoritmen i appen klarer å fange opp riktige nærkontakter. Valideringen
        vil skje i
        begrenset tidsperiode, med få utvalgte kommuner og kun begrenset antall personer vil få tilgang til
        identifiserende
        opplysninger om nærkontakter fra Smittestopp.
    </p>

    <p>
        FHI har inngått avtaler for å ivareta informasjonssikkerheten i alle ledd av behandlingen. FHI benytter seg av
        følgende
        databehandlere per i dag:
    </p>

    <ul>
        <li>Simula Research Laboratory AS, Simula Metropolitan Center for Digital Engingeering AS
            (Simula Met) og Simula
            Consulting AS for utvikling av tjenesten
        </li>
        <li>Microsoft Ireland Operations Ltd for lagring av personopplysningene i MS Azure</li>
        <li>Norsk Helsenett for innsynsløsningen</li>
        <li>Utvalgte kommuner for validering av varslingsløsningen</li>
    </ul>

    <p>
        All behandling av personopplysninger som vi foretar skjer innenfor EU/EØS-området, slik at
        personvernforordningen
        gjelder fullt ut.
    </p>

    <h3>3. Hvilke personopplysninger som samles inn og hvor lenge de lagres</h3>
    <p>
        Når Smittestopp tas i bruk vil appen automatisk sende informasjon om bruksmønster (f.eks. start og stopp av
        appen) og
        feilsituasjoner (f.eks. at appen krasjer) til Microsoft App Center. Denne informasjonen lagres i inntil 90 dager
        og
        brukes til feilretting og til å forstå hvordan appen brukes.
    </p>

    <p>
        Smittestopp samler inn følgende personopplysninger når du laster ned og aktiverer den på telefonen din:
    </p>

    <ul>
        <li>Mobiltelefonnummer</li>
        <li>Alder</li>
        <li>
            GPS-posisjon slik at nærkontakt med andre personer/mobiltelefoner kan spores, det vil si at det registreres
            bevegelsesmønster kontinuerlig (lengdegrad, breddegrad, hastighet, høyde over havet, tid på ulike
            lokasjoner) når
            Smittestopp er aktivert og mobiltelefonen er påslått
        </li>
        <li>Generert UUID fra Smittestopp (unik ID som følger telefonnummeret)</li>
        <li>
            Operativsystem, mobiloperatør, versjonsnummer, og telefonmodell - dette brukes til å øke kvaliteten på
            innsamlede data
            da ulike telefoner og operativsystem har forskjellig presisjon på posisjonsdata
        </li>
        <li>Bluetooth data om Smittestopp-apper på andre telefoner som er innen rekkevidde av telefonen (startidspunkt
            for kontakt,
            sluttidspunkt for kontakt, generert UUID for telefoner i nærheten, vektor med signalstyrke for telefoner i
            nærheten)
            logges kontinuerlig
        </li>
    </ul>

    <p>
        For å identifisere smittede brukere og kontakte brukere som har vært i nærkontakt med smittede, kan
        personopplysningene
        i systemet kobles med personopplysninger i Meldingssystem for smittsomme sykdommer, jf. MSIS-forskriften § 1-1
        og
        Registeret over digital kontaktinformasjon og reservasjon, jf. eForvaltningsforskriften § 29.
    </p>

    <p>
        Så lenge du har aktivert appen vil GPS-data, opplysninger om hvor du har vært og hvilke andre mobiltelefoner du
        har vært
        i nærheten av, registreres, oppbevares og slettes automatisk etter 30 dager.
    </p>

    <p>
        FHI vil oppbevare informasjon om hvilke mobiltelefonnumre som har vært varslet om at de har vært i nærkontakt
        med en
        smittet, i 30 dager. FHI vil vurdere behov for denne lagringen og vil gi beskjed om denne tidsperioden endres
        eller om
        slik lagring utelates. Du vil da få beskjed om dette.
    </p>

    <p>
        Faste opplysninger som mobiltelefonnummer, UUID og versjonsnummer på mobiltelefonens operativsystem lagres så
        lenge du
        bruker Smittestopp.
    </p>

    <p>
        Du kan når som helst selv slette dine personopplysninger ved å bruke slettefunksjonaliteten i Smittestopp ved å
        trykke
        på sletteknappen i appen. Dine personopplysninger vil da bli slettet både i mobiltelefonen og sentralt. Deretter
        kan du
        slette selve appen fra mobiltelefonen.
    </p>

    <p>
        Hvis du bare sletter Smittestopp fra mobiltelefonen (uten å trykke på sletteknappen), slettes dine
        personopplysninger
        sentralt etter en uke.
    </p>

    <p>
        Alle innsamlede personopplysninger skal slettes når forskriften opphører å gjelde den 1. desember 2020.
    </p>

    <h3>4. Dine rettigheter</h3>
    <p>
        Du har rett til å kreve innsyn, retting eller sletting av personopplysningene vi behandler om deg. Dette gjelder
        for
        eksempel innsyn i dine lokasjonsopplysninger og hvem som har sett på dine personopplysninger. Du har også rett
        til å
        kreve begrenset behandling og rette innsigelse mot behandlingen. Du kan lese mer om disse rettighetene på
        Datatilsynets
        nettside: <a href="https://www.datatilsynet.no">www.datatilsynet.no</a>.
    </p>

    <p>
        Du kan få innsyn i hvilke GPS-opplysninger vi har registrert for din telefon ved å logge inn på Helsenorge
        (<a href="https://www.helsenorge.no/smittestopp">https://www.helsenorge.no/smittestopp</a>). Du vil ikke få
        innsyn i
        Bluetooth-opplysninger da dette vil kunne bidra til å identifisere hvem som er smittet. Dersom
        du ikke ønsker å bruke Helsnorge for å få innsyn, eller dersom du ønsker å benytte deg av dine øvrige
        rettigheter, kan
        du henvende deg til vårt personvernombud <a href="mailto:personvernombud@fhi.no">personvernombud@fhi.no</a>
    </p>

    <p>
        Vi vil svare på din henvendelse så fort som mulig, og senest innen 30 dager. Vi vil be deg om å bekrefte
        identiteten din
        eller å oppgi ytterligere informasjon før vi lar deg ta i bruk dine rettigheter overfor oss. Dette gjør vi for å
        være
        sikre på at vi kun gir tilgang til dine personopplysninger til deg - og ikke noen som gir seg ut for å være deg.
    </p>

    <h3>5. Klage</h3>
    <p>
        Dersom du mener at vår behandling av personopplysninger ikke stemmer med det vi har beskrevet her eller at vi på
        andre
        måter bryter personvernlovgivningen eller annen relevant lovgivning, så kan du klage til Datatilsynet eller du
        kan
        kontakte oss eller vårt personvernombud.
    </p>

    <p>
        Du finner informasjon om hvordan kontakte Datatilsynet på Datatilsynets nettsider:
        <a href="https://www.datatilsynet.no">www.datatilsynet.no</a>.
    </p>

    <h3>6. Endringer</h3>
    <p>
        Covid-19-epidemien er i rask utvikling og det kan bli nødvendig med endringer i hvordan vi behandler
        personopplysninger.
        Dette kan medføre endringer i tjenestens funksjonalitet og i personvernerklæringen. Vi vil informere om slike
        eventuelle
        endringer i så god tid som mulig og på en måte som gjør at du kan ta stilling til om du fortsatt ønsker å bruke
        Smittestopp før endringene trer i kraft. Du vil varsles via SMS om slike endringer.
    </p>
</body>

</html>